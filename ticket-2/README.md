Загальна специфікація. Побудувати класи «Координати» та «Істота» з врахуванням необхідності приховування даних, з використанням конструкторів; динамічних полів, деструктору; функцій-селекторів для доступу окремо до кожного поля, дві функції для виведення на екран інформації. Тип «Координати» визначити як клас, що містить закриті числові поля з двома координатами, усі функції реалізувати відповідно загальним вимогам. Тип «Істота» визначити як клас, що містить: реалізоване у вигляді символьного рядка довільної довжини закрите поле із назвою, закриті числове поле з віком та поле з координатами; передбачити функцію «рух» як збільшення поточних значень координат на одиницю; решту функцій реалізувати відповідно загальним вимогам. У тестовому прикладі створити об’єкти типу «Істота» відповідно загальним вимогам і вивести інформацію про них у повному та скороченому вигляді.

Тип «Форма існування» описати як базовий клас з єдиним методом move (), який виводить поточний стан. Створити похідні класи: «істота», «рослина» (координати), «об’єкт» (координати, назва), похідні від істоти: «хижак» (максимальний вік істот цього класу) і «здобич» (максимальний вік істот цього класу). Для істоти визначити додаткове поле – «ознака життя» (0 або 1).

Визначити функцію move(), яка для істот збільшує на одиницю координати і збільшує вік на одиницю доти, доки він не стане більший за максимальний, тоді для цієї істоти ознака життя стає нулем. У тестовому прикладі створити об’єкти усіх похідних типів.

Перевантажити арифметичні оператори “–” для класів «Хижак» та «Здобич» незалежно від віку (між ними, тільки як дружню), “++” за віком для тих самих класів; оператори порівняння “==” за усіма полями для класу «Нерухомий об’єкт»; оператори форматного уведення-виведення – для двох похідних класу «Форма існування». Описати клас «Поле», у якому передбачити поле з номером, динамічний масив об’єктів типу «Форма існування» та розмірністю цього масиву. Передбачити конструктори, деструктор і усі функції, які вважаєте за доцільне. Обов’язково визначити оператор індексації для доступу до інформації про форму існування. Для одного з похідних класів передбачити можливість перетворення типу до об’єкту другого похідного і навпаки.

Функцію move() у класі «Форма існування» зробити суто віртуальною з перевизначенням в усіх похідних. Реалізувати шаблон функції для визначення кількості елементів контейнера, значення яких задовольняють певній умові. Умову визначити фіксовану, наприклад >val. Умову задати як шаблонну функцію, що передається як параметр.
