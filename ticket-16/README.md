## Загальна специфікація. 

Побудуйте аналітичну діаграму класів, яка характеризує об’єктно-орієнтовану модель запропонованої задачі. Наведіть оголошення класів з описом їхніх полів та методів відповідно до варіанту завдання.

У кожному класі, який визначається, необхідно передбачити:

- конструктори умовчання, з параметрами та копіювання;
- деструктор;
- функції-селектори для доступу окремо до кожного поля;
- функції-модифікатори окремо для кожного з полів;
- функцію для виведення на екран інформації про поточний стан об’єкта.
  
Реалізації всіх методів припустимо подати у скороченому вигляді без перевірки коректності вхідних параметрів. Значення для аргументів конструктора з параметрами передбачити через введення з клавіатури. Реалізації функцій-селекторів, функцій-модифікаторів та функцій для виведення інформації можна навести тільки для будь-якого одного класу.

Побудуйте демонстраційний тестовий приклад, оформлений у методі main(), у межах якого створіть три об’єкти вказаного типу (для демонстрації виклику кожного конструктора). При виконанні завдання обов’язково дотримуйтесь основних принципів ООП.

Клас Date вважати уже визначеним, оголошення і реалізацію надавати не потрібно!
## Постановка задачі. 

Тип «Витвір мистецтва» визначте як перерахування (enum) із значеннями полів «живопис», «скульптура», «література», «музика».

Тип «Заклад культури» визначте як клас, який містить:

- поля з назвою закладу культури та типу Date з датою його відкриття;
- усі необхідні методи, реалізовані відповідно до загальних вимог.

Тип «Експонат» визначте як клас, який містить:

- поля з назвою витвору мистецтва та її автором;
- поля типу «Витвір мистецтва» та типу Date з визначеною дослідниками орієнтовною датою створення;
- усі необхідні методи, реалізовані відповідно до загальних вимог.
 
Тип «Музей» визначте як клас, похідний від типу «Заклад культури», який містить:
- двосторонню чергу (дек) експонатів;
- функцію для додавання нового експонату до фондів поточного музею;
- функцію для виведення найбільш стародавнього (за датою) експонату;
- усі інші необхідні методи, реалізовані відповідно до загальних вимог.

## Демонстраційний приклад. 

Створіть об’єкти типу «Музей» відповідно до загальних вимог, за потреби — окремі допоміжні об’єкти інших типів. Продемонструйте роботу кожного з методів, описаних у цьому класі.
